---
title: أنواع السكرى
description: أنواع السكرى
tags: ["diabetes", "t1d"]
downloadBtn: false
# search keywords
keywords: ["diabetes", "t1d"]
---

البنكرياس هو العضو المسئول عن إفراز الانسولين في الجسم. على مدار اليوم سواء نايم او صاحى او بتاكل او بتلعب رياضة وأياً كانت حالتك الصحية سواء سليم ولا مثلاً عندك دور برد هو شغال بيشوف الجسم محتاج انسولين قد ايه ويفرز ويحافظ على ثبات مستوى سكر الجلوكوز فى الجسم بشكل مبهر. نزيد من الشعر بيت ونقول ان تحديداً خلايا بيتا الموجودة فى البنكرياس هى المسئولة عن إفراز الانسولين. خلايا بيتا بتمثل تقريباً من ٥٠٪ ل٨٠٪ من البنكرياس.
السكر له ٣ أنواع رئيسية
السكر نوع أول Type 1 Diabetes
بيكون نتيجة خلل مناعى الجسم بيهاجم خلايا بيتا وبيخسرها. وبالتالى الجسم مش بيقدر يفرز انسولين او بيفرز بكمية قليلة جدا نتيجة الخسارة دى. مفيش سبب معين للإصابة بالسكر نوع أول. نسبة كبيرة من المصابين بالمرض كانوا إما بصحة جيدة أو ذوي أوزان مثالية لما بدأت أعراض المرض بالظهور. السكر نوع أول بيصيب الأطفال أو البالغين ولكنه معروف تقليدياً بسكر الأطفال لأن معظم المصابين به من الأطفال. الانسولين بالنسبة للسكر نوع أول هو الحياة واللى ميقدرش يعيش يومه بشكل طبيعى وآمن من غيره.
السكر نوع تانى Type 2 Diabetes
بيكون بسبب وجود مقاومة مضادة لمفعول الأنسولين أو قلة إفراز الأنسولين أو الاتنين مع بعض. السمنة والتقدم فى العمر من الأسباب الرئيسية للسكر نوع تانى. كمان تاريخ العائلة مع المرض له تأثير فى احتمالية الإصابة. زيادة النشاط البدني وتقليل تناول النشويات بتساعد على تقليل مقاومة الانسولين في حالة السكر نوع تانى. مع بعض الادوية اللى تحفز إفراز الانسولين ودا طبقا للحالة والقراءات وتحاليل نسبة الجلوكوز. ومعظم الحالات مع مرور الوقت بتحتاج انسولين خارجى يحقن في الجسم. لكن دا ميمنعش ان في حالات قدرت تعيش بالسكر نوع تانى من غير انسولين خارجى عن طريق زيادة النشاط البدنى واتباع نظام غذائى صحى.
سكر الحمل Gestational Diabetes
هو شبه النوع التانى من حيث قلة نسبة الأنسولين وضعف استجابة الجسم لمفعول الأنسولين. لكن من كرم ربنا انه بيختفى او بتتحسن حالة الأم بعد الولادة. وبيحتاج مراقبة طبية دقيقة أثناء فترة الحمل لتفادى المضاعفات على الأم أو الجنين.
أخيراً وليس آخراً. السكر نوع أول واك/لسكر نوع تانى هى أمراض مزمنة بيتعايش معاها الانسان ويصاحبها ويروضها عشان يعيش حياة طبيعية. سكر الحمل معظم الوقت بيكون مؤقت لو تم مراقبته ومتابعته بشكل جيد.
