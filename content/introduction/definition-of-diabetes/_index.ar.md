---
title: تعريف السكرى
description: تعريف السكرى
tags: ["diabetes", "t1d"]
downloadBtn: false
# search keywords
keywords: ["diabetes", "t1d"]
---

جسمنا بيحتاج طاقة عشان العمليات الحيوية على مدار اليوم. الوسيلة اللي بتمد الجسم بالطاقة هي الاكل والشرب. والطاقة دي بتدخل فى صور مختلفة زى الدهون والبروتين والكربوهيدرات.
الكربوهيدرات (او الكارب ودا اختصار شائع فى عالم السكر) هى أهم مصدر للطاقة. ييجى واحد يسألنى اشمعنا يا كبتن متحت. اقول له لان الجسم بيحول الكربوهيدرات لنوع من انواع السكر وهو الجلوكوز ودا المصدر الاساسى للطاقة للمخ البشرى.
يعنى باختصار المخ بيحتاج طاقة على شكل جلوكوز والجسم بيوفر الجلوكوز عن طريق تحويل الكربوهيدرات اللى اكلناها (او شربناها) الى جلوكوز.
الخلايا عاملة زى باب مقفول بيحتاج مفتاح عشان يدخل الجلوكوز وتستفاد منه الخلايا فى انها تستمد الطاقة. المفتاح دا هو هرمون الانسولين.
لحد هنا والدنيا كويسة فين بقى المشكلة؟
المشكلة بتحصل لو الجسم مقدرش يفرز الكمية الكافية من الانسولين عشان الخلايا تفتح وتستفيد من الجلوكوز اللى فى الدم عن طريق امتصاصه او ممكن يكون الجسم بيفرز انسولين بكمية مناسبة بس الخلايا بتقاوم امتصاصه والنتيجة هى ارتفاع لنسبة الجلوكوز فى الدم. أو ما يعرف بداء السكرى.
